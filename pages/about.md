---
layout: default
title: Om TDC
name: about_page
language: "no"
permalink: "about"
nav_active: about
image_header: "/assets/images/headers/about.svg"

---

### En konferanse av og for Trondheimsregionen
TDC gjennomføres av et tverrsnitt av ulike teknologimiljøer i Trondheimsregionen med hjelp fra Den Norske Dataforening (DND). Vårt mål er å organisere en ikke-kommersiell frivillig drevet konferanse med teknologientusiaster hvor vi kan lære av hverandre, dele kunnskap og møtes.

Alt eventuelt overskudd blir brukt til å drive fram neste års konferanse og støtte arrangementer i Trondheim organisert av ulike teknologigrupperinger. Vi bruker for eksempel midler på å tilby lokaler for meetups og i statuttene for konferansen er det eksplisitt nedfelt at konferansen skal bidra til å muliggjøre videre vekst i IT-samfunnet i Trondheimsregionen gjennom foredrag, møter og nettverksbygging.

#### TDC kort fortalt
TDC ble avholdt for første gang i 2012. I perioden 2012 til 2019 utviklet TDC seg til å bli et velkjent møtepunkt for teknologiinteresserte i Trondheimsregionen, og kjente foredragsholdere som Scott Hanselman, Brian Christian og Linda Liukas har alle gjestet konferansen. I pandemiårene ble konferansen avholdt i et mindre format som TDC Community Week. Etter pandemien ble det lagt i en innsats for å vekke konferansen til live igjen, og i 2024 ble TDC arrangert for tiende gang. Konferansen vokser seg stadig større, og er i dag en faglig fest med flere titalls foredrag, 20-30 utstillere og oppimot 1.000 deltakere.

Konferansen "TDC" startet som "Trondheim Developer Conference", men det navnet ble opplevd som for snevert. Konferansen skal være for alle som jobber innenfor teknologi. Det være seg designere, produktledere eller backendutviklere. TDC er derfor bare "TDC", og bokstaven "D" kan bety det du selv ønsker!